---
title: 'Vzkříšení Cvičení'
date: 2024-02-28T14:12:27+01:00
temata: ['sport']
kategorie: ['Cvičení']
serie: ['']
ShowToc: false
TocOpen: false
ShowReadingTime: true
---

Programování je sedavé, není-liž pravda? Je. Tak jsem se rozhodl, že začnu zas trochu cvičit. A protože jsem člověk domácí, 
koupil jsem si na to koule. Růžový! Abych nemusel mezi lidi.

Důležité je nepřepálit start a omezit tření, tak jsem si naordinoval tři tréninky do týdne, každý kolem třiceti minut. To zvládnu 
i během ohřívání oběda. Někdy.

Mám tedy 2 x 32 kg kettlebell a říkal jsem si, že vezmu jeden až dva cviky, které hýbou celým člověkem, smíchám to alespoň s trochou toho, 
co mě ve skutečnosti cvičit baví a vyjde mi nějaký kompromisní trénink.

### Kompromisní trénink

Vyšlo mi toto a vidím to na **Pondělí** (léčba šokem), **Středa** (tréninku třeba), **Sobota** (za trest, abych příští pátek nechlastal).

|   Cvik                                |   Série   |   Opakování   |   Kg  |   Celkem opakování    |   Celkem Kg    |
|---------------------------------------|:---------:|:-------------:|:-----:|:---------------------:|---------------:|
|   Goblet dřep                         |   10      |   6           |   32  |   60                  |   1 920        |
|   Výpady                              |   10      |   3           |   64  |   60                  |   3 840        |
|   Clean & Push Press                  |   10      |   1           |   32  |   20                  |     640        |


#### Goblet dřep
Mám tuhé kotníky, takže váha před tělem se mi hodí. Lépe se do dřepu poskládám. A vyhovuje mi, že musím ten kettlebell držet v pokrčených rukou 
před sebou, takže maká i vršek těla a ruce. Je to podle mě dobrý cvik se zátěží pro začátečníka.

#### Výpady vzad
Pro někoho západy. Já jsem na ten výraz moc staromódní. Chtěl jsem zařadit něco unilaterálního a použít obě koule (hehe). Držet v každé ruce 
32 kg a dělat výpady není zas tak lehké. Ještě 10 kilo navíc a držím sám sebe. A zas platí, že se neulejvá ani vršek těla.

#### Clean & Push Press
Taková dorážečka na závěr. Dynamický pohyb a hlavně si přeju ramena, no. To je mimochodem ten cvik, co zastupuje kategorii cviků, které mě baví.

---

Cvičím to stylem EMOM (Every minute on the minute). Začátkem každé minuty začínám cvičit, udělám plánovaný počet opakování a do konce 
minuty odpočívám. Nejdřív 10 kol dřepů, potom výpady a nakonec press. U jednostranných cviků, což jsou ty dva poslední, píšu počet opakování na jednu 
stranu, nikoliv součet obou stran.

První týden začínám se dřepy na šesti opakováních v každém kole. To samé pro výpady, ale tam se nohy střídají, takže 
jsou to vlastně tři opakování na nohu. A poslední cvik dělám jen jedno opakování na každou stranu.

Další týden počty opakování zvednu, takže to bude 10 x 7 dřep, 10 x 4 výpady, 10 x 2 push press.

Cílem je dostat se na:

- 10 x 10 dřepy
- 10 x 6 výpady
- 10 x 5 press 

A potom to trochu pozměním.

Je to prosté, ale zadýchá mě to. Docela dost, bohužel.
